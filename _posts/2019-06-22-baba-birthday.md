---
title: जन्मदिनको अनगिन्ति शुभकामना बाबा 
layout: post
author: Gaurav Tiwari
categories:
  - Literature
summary: म जित्थे ,  म भन्दा धेरै खुसि हजुर हुनुहुन्थ्यो । म हार्थे ,  बाबा दुखि हुनुभन्दा नी हौसला दिनुहुन्थ्यो ।
thumbnail: posts/birthday.jpg
---
हन्हनि ज्वरो आइरहेका बेला बाबा आप खान मन  लाग्यो  मात्र के भनेको थिए ,  बाबाले सात गाउँ डुलेर दुइझोला आप ल्याइदिनु भएछ । बाबा आज वालिङ महोत्सब जाम न भन्ने बित्तिकै  हात समायर काधमा हालेर बायखोला को खोला तारेझै अब म हजुरका दुखका खोलाहरु तार्न चाहान्छु बाबा । मैले के आप भनेको थिए ,  बोटभरिका आप ल्याइदिने बाबालाइ म खुसी र उमङ्गका फलहरु ल्याइदिन चाहान्छु बाबा । हरेक परिक्षामा डुम्रेभन्ज्याङको उकालो बाटोमा हात समाएर लाने मेरो बाबालाइ जिन्दगीका उकालाहरुमा बोकेरै लान सकु बाबा । मेरो मनमा खेलेका कुरा कसरी थाहा पाउनु हुन्थ्यो बाबा ?  घुम्न जान मन लाग्दा सुटुक्क मम्मी सङ्ग लुकाएर स्कुटरको चाबी  दिने हजुरलाइ जिन्दगी भरि सुखका चाबी  दिन सकु बाबा । म जित्थे ,  म भन्दा धेरै खुसि हजुर हुनुहुन्थ्यो । म हार्थे ,  बाबा दुखि हुनुभन्दा नी हौसला दिनुहुन्थ्यो ।



 भन्न त मान्छेहरु आमाहरुले जे पनि सहन्छन किनकी "नौ नौ महिना एउटै शरिरमा दुइवटा मुटु भएर होला " भन्छन । तर परिवारको सबै भारी  बाबाले एक्लै बोकेको  कसैले देख्दारहेनछन । आमालाइ धर्ती भन्नेले बालाइ किन आकाश भन्दैनन ?  



 बिहान नौ बजेसम्म सुत्दापनि आमालाइ बाले भन्नुहुन्छ " भो न उठा हिजो मेला जादा थाकेको छ "  भन्ने बाले आफु थाकेको चाहि बिर्सनुहुन्छ । बाबा ,  यत्रो ठुलो मन कहाबाट आउछ ?  खेतबाट भारी ल्याउदै गर्दा ,  बिच बाटोमा आएपछि दुइ मुठा धान मेरो भारीमा थप्दे भन्नुहुन्थ्यो ,  के म हजुरका जिम्वेबारीको भारी बोक्न सकुला र?  



 जतिजति उमेरका भोटा फटालिदैछ  ,  त्यतित्यति मन फाट्न र डराउन थालेको छ बाबा । म हजुरले चाहेको छोरो  जस्तो छोरो बन्न नसकुला कि भनेर । सबैले भन्छन , आफ्नो मनले भनेको गर्नुपर्छ !  अनि बाबा आमाको मन ?  उहाहरुको मन होइन ?  छोरालाइ डाक्टर,  इन्जिनियर बनाउन मन छ बाबालाइ भने ,  छोराले बाटो नसामात्दा कस्को बाबुको मन दुख्दैन होला र?  जस्ले आफ्नो जीन्दगीका खुसि जति छोराछोरी को खुसिको लागी कुरवान गर्दिएको छ भने ,  उनीहरुले नै भनेको मानेनन भने चित्त कति दुख्ला ?  यदि बालाइ छोरो इन्जिनियर भएको देख्न चाहानुहुन्छ तर तपाइलाइ पाइलट बन्न मन छ भने पहिले इन्जिनियर बन्नुस अनि पाइलट हुन जानुस ।



  बाबा आज हजुरको जन्मदिन ,  लेख्दालेख्दै रातको १२:५२ भएछ । नेपथ्यमा  "पापा केहेते हे बडा नाम करेगा ,  बेटा हमारा यैसा काम करेगा " बजिरहेछ । कवि नवराज पराजुलिले भनेझै " आज तपाइको जन्मदिन ,  के नै सक्छु र तपाइलाइ सम्झन बाहेक ?  " यस्तै भैरहेछ मलाइ । खुल्ला आखाले देखेका सारा सपना पुरा हुन । आफ्नो भन्दा अगाडि समाज र देशको बारेमा सोच्नुहुन्छ ,  यस्मा अझै उर्जा थपियोस । रोगले नछोवस , राम्रा कामले हृदय छोएको होस । मित्रुहरु दुबो झै हुन ,  शत्रुहरु काटेको कर्कलो झै हुन । बाबा ,  शत्रु त भगवान का पनि छन  अझ हामी त मान्छे हौ हुने त भैहाले । तर ती झार हुन बाबा न रोप्न पर्छ न मार्न पर्छ ,  आफै उमरिन्छन अनि आफै मरेर जान्छन ।

 

 मैले हरेक पटक फोन गर्दा ८०%  त समाजकै निम्ति गरिरहेका काम ,  बैठकका सुचि ,  स्कुलका बिकाशका कुरा गर्दै सकिन्छ अनि २०% मा पारिवारिक कुरा । हजुरको समाजसेवीपनले अझै उचाइ छोएको हेर्न चाहान्छु  ।  



 बैडाको खेतमा आलि लगाउदै गर्दा सर्पझै सिलिक्क लगाएझै जिन्दगी का मगसद पनि सिलिक्कै र सजिलै पुरा होस । साउने भेलमा मलाइ काधमा राखेर खोला तरेझै ,  जिन्दगिका सारा दुखका भेलहरु यसरि नै तर्नु है  । त्यतिबेला मलाइ काधमा राख्नु भो ,  म तपाइलाइ पिठ्युमा राखेर तार्नेछु बाबा ।



 बाबा ,  मैले लेखेका कुरा तपाइले internet surf गरेर हेर्नुहुन्न त्यसैले बिहानै call गरेर हजुरलाइ सुनाउनेछु । जन्मदिनको अनगिन्ति शुभकामना बाबा ।